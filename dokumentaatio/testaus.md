Testaus
=======

Hoidetaan tämä pois alta: algoritmin testaus osoittautui melko haastavaksi ja joiltain osin on ollut haastavaa määritellä mitä on mielekästä testata. Algoritmissa on paljon luonteeltaan yksinkertaisia, mutta satunnaisia osakomponentteja. Esimerkiksi *Marching Cubes* on pohjimmiltaan vain hakutaulun indeksointia nokkelalla hajautusfunktiolla ja sen jälkeen sieltä luetun datan muuntamista toiseen muotoon. Hakutaulujen koon vuoksi kaikkien vaihtoehtojen tyhjentävä testaus ei ole vaihtoehto, joten testaus on hieman hataralla pohjalla. Myös kohinafunktioiden testaus on painajainen, sillä niiden "oikeellisuus" on vaikea määrittää, sillä tulokset riippuvat paitsi valituista gradienteista, myös siemenluvuista, permutaatiotauluista sekä käytettävästä näytteenottotarkkuudesta.

Testaus itsessään, niiltä osin kun se on luonnistunut, tapahtuu *JUnit 5*:lla. Testien ajaminen onnistuu gradle taskilla `gradle test` ja kattavuusraportin saa ulos `gradle test jacocoTestReport`. Raportin selaimella avattava versio löytyy tämän jälkeen polusta `build/reports/jacoco/test/html/index.html`.

Yksikkötestausta suoritetaan yksittäisille osa-alueille. Esim. kohinafunktiosta testataan että tulokset jakautuvat koko halutulle arvojoukolle, *Marching Cubes*:sta tarkastellaan sen tuottaman mallin verteksien määrää ja eri tietotyypeistä testataan niiden oikeaa toimintaa. Kohinafunktion nopeutta testataan myös ajamalla sitä suuri määrä iteraatiota, vaatien että suoritus pysähtyy kyllin nopeasti. 

Yksikkötestausta tärkeämpänä osana on ollut "empiirisen testauksen" osuus, jota varten kirjoitin Vulkanilla ja LWJGL3:lla ohjelman generoidun 3d-mallin piirtämiseen. Tärkeys korostuu siinä että luolan visuaalisella ulkomuodolla on useissa kohdissa suurin rooli sen määrittelemisessä mikä toiminta on "oikein".
 
Yksikkötestien testikattavuus varsinkin marching cubesin ja tiheysfunktioiden osalta on osa-alue johon haluaisin panostaa, mutta niihin liittyy algoritmin luonteen vuoksi joitain ongelmia. On kuitenkin myös huomattavaa, että koodin seassa on jonkin verran assertioita (`assert`), jotka valheellisesti vaikuttavat negatiivisesti haaraumakattavuuteen testikattavuusraportissa. *(Jos assertiot eivät pitäisi paikkaansa, koodi toimisi väärin, joten kun ohjelma toimii oikein, ne eivät koskaan voi heittää testien aikana; mutta koska niiden "toiseen haaraan" ei koskaan osuta, testikattavuudessa näkyy missattu haara)*


Suorituskyky
------------
Algoritmin suorituskyvyn suhteen olen ottanut perustason arviointiin `caveLength=16000` ja `samplesPerUnit=0.25`. Muut generoinnin asetukset ovat melkolailla vakiintuneet `radius=40, maxRadius=60, spacing=10`. Näillä asetuksilla luola generoituu omalla koneellani noin `~12` sekunnissa ja hieman heikommalla kannettavalla tietokoneella noin `~23` sekunnissa. Hauskana faktana todettakoon että ensimmäisissä mittauksissa luolan generointi näillä arvoilla vei tehokkaammalla koneellakin yli kymmenen minuuttia ja visualisointi kaatui kesken mallin lähetyksen näytönohjaimelle. Nykyisin jopa `spu=0.5` generoituu noin minuutissa vailla mitään ongelmia.

Yksittäisten osa-alueiden suorituskykyä en juurikaan ole testannut. Simplex-noiselle on yksikkötesti joka varmistaa että kohtuullisen kokoinen joukko lukuja saadaan generoitua alle parissa sekunnissa, mutta sitä lukuunottamatta olen luottanut hyvin pitkälti ohjelman manuaaliseen suorittamiseen suorituskyvyn suhteen.

Aivan sokkona en suinkaan ole manuaalista testaustakaan suorittanut, vaan käytössä on ollut [`async-profiler`](https://github.com/jvm-profiling-tools/async-profiler). *(Harmikseni huomasin jossain kohdin ettei profilointidata ole tallentunut mihinkään eikä vertailukelpoista dataa ole juurikaan visualisoitavaksi.)* Varsinkin muistiallokaatioiden profilointi osoittautui tehokkaaksi tavaksi löytää kipupisteitä joissa esim. uuden vektori-instanssin luominen jokaisella metodikutsulla aiheutti valtavia määriä muistiallokaatioita ja sitä kautta hidasti merkittävästi ohjelman toimintaa suuremmilla luolilla.

Profiloinnin aloittamisen aikoihin viikoilla 3-4 muistinkäyttö oli niinkin levällään että ~5% suoritusajasta onnistuttiin hukkaamaan *page faulteihin*. Nyt viimeisimpien profilointien jälkeen algoritmi toimii lähestulkoon "roskattomasti", muutamia dynaamisia metodikutsuja lukuunottamatta ja muistinkäyttö on pudonnut murto-osaan alkuperäisestä. Tämä saavutettiin siirtämällä valtaosan väliaikaisista olioista allokointi säiekohtaiseen resurssikokoelmaan, josta kukin säie lukee omia väliaikaisia instanssejaan ja välittää niitä metodista toiseen. Tästä seuraa tosin joitain todella rumia metodien parametrilistoja, kun väliaikaisia muuttujia välitetään toisinaan pitkänkin matkan takaa. Lisäksi monin paikoin käytetään tapauskohtaisia tietotyyppejä tai yhtä hieman ylisuurta taulukkoa listojen venytyksen välttämiseksi yms.
