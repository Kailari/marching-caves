Viikko 2.
---------
*Työmäärä tällä viikolla ~20 tuntia (Visualisointiin liittyen kului erinäiseen dokumentaation lueskeluun todnäk. vähintään +5 tuntia)*

Asiat sujuivat yllättävänkin sutjakasti. Sain toteutettua polun generoinnin ja isosurfacea vastaavan 3d-mallin generoinnin, sekä visualisoinnin kaikki yhteen viikkoon, joka hieman yllätti. Siirryin ainakin toistaiseksi algoritmien osalta käyttämään *Marching Tetrahedrons* sijaan *Marching Cubesia*. Algoritmi itsessään oli lopulta juurikin niin yksinkertainen toteuttaa kuin lähdemateriaali oli antanut ymmärtää; Kaksi hakutaulua, ovela indeksointi ja algoritmi puskee verteksejä ulos.

Visualisointi, vaikka kurssin sisällön kannalta toissijaista, sai sekin hieman enemmän työtunteja osakseen kuin mitä kehtaan myöntää. En itse koe sitä kuitenkaan ongelmana, sillä työn algoritmiosuus eteni hyvin ja koen visualisointipuolen *"ylimääräiset"* osat enemmän *"vapaa-ajan projektina"* kuin osana harjoitustyötä.

Eli, tällä viikolla sain aikaiseksi:
 - Oma toteutus kolmiuloitteiselle vektorille joitain laskutoimituksia helpottamaan 
 - Polun generointi tapahtuu käyttäen **Satunnaiskulkua** *(Random Walk)* eli yksinkertaisuudessaan polun pituudella `n` arvotaan `n` kertaa ennaltamäärätyn pituinen vektori ja lisätään se polun jatkeeksi.
 - Polun ympärille generoidaan **näyteavaruus**. Näyteavaruus peittää koko polun ja se sisältää näytteitä tasaisin välein, muodostaen kolmiuloitteisen ruudukon. Kaikille näyteavaruuden ruudukkoon kuuluville pisteille on määritetty **tiheys**
 - Tällä hetkellä **tiheys** on määritetty funktiona pisteen lyhimmän etäisyyden polkuun suhteen.
 - Valitsemalla jokin kynnysarvo `K` rajatasoksi joka määrittää kiinteän ja tyhjän aineen rajan, näyteavaruus voidaan näillä tiedoilla marssia läpi *Marching Cubes*:lla, josta saadaan piirettävissä oleva kolmiuloitteinen malli
 - Lisäksi ehdin optimoida Marching Cubesin käyttämään *kuusisuuntaista flood-fill* -algoritmia naiivin koko näyteavaruuden iteroinnin sijaan. Tällä saatiin huomattavia suorituskykyparannuksia; esimerkiksi tilanteesa jossa näyteavaruuden koko oli n. 60 miljoonaa näytettä, polun pituus 40 kpl 3m askeleita ja tiheyden kynnysarvona 1.9 metriä, tarvittiin reilusti alle 6 miljoonaa askelta, siinä missä naaivi lähestymistapa olisi joutunut iteroimaan kaikki näytteet!
 - Kaikki koodi käyttää vielä Javan standardikirjaston tietorakenteita.
 
En kuitenkaan vielä ole tyytyväinen generoinnin suorituskykyyn. Esimerkiksi näyteavaruus generoidaan tällä hetkellä *erittäin* typerästi; se iteroidaan kokonaan läpi luonnin yhteydessä, tarkoittaen käytännössä kaikkien näytteiden tiheyden laskemista generoinnin aikana. Suurilla avaruuksilla tämä on kohtuuttoman hidasta.

Tämä lienee mahdollista korjata melko helposti laskemalla näytteet laiskasti, vasta sitten kun niitä tarvitaan. Tämän pitäisi nostaa suorituskykyä jo huomattavasti. Myöhemmin, jos edelleen suurempien luolien generointi on tarpeen, voi olla tarpeellista siirtyä käyttämään jotain puun kaltaista tietorakennetta, jolloin vältytään varaamasta muistia koko näyteavaruudelle.

Suurempia ongelmia ei ilmennyt, lukuunottamatta paria tuntia joka hukkui pinnan normaalien kanssa taistellessa *(Lopulta selvisi että normaalit oli laskettu oikein, niiden remappaus eri asteikolle oli vain toteutettu virheellisesti)*. Toinen kipupiste oli Marching Cubes -algoritmin testaus jota en vielä ole kirjoitushetkellä toteuttanut, sillä vaatii hieman pohtimista mitä sen toiminnasta oikeastaan haluan testata.

Seuraavaksi siis vielä pientä viilausta näyteavaruuden generointiin, jonka jälkeen siirryn todennäköisesti laajentamaan tiheysfunktiota kohinafunktioilla. Voi olla että toteutan myös yksinkertaisen listatietorakenteen jo piakoin.
