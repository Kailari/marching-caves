Viikko 5.
---------
*Työmäärä tällä viikolla ~20 tuntia*

Spatiaaliset tietorakenteet osoittautuivat odotetusti työläiksi, mutta olen sysännyt niitä syrjään jo aivan liian pitkään joten ne oli nyt viimein saatava tehdyksi. Jo alustavat tulokset, ensimmäisellä, hieman hölmöllä Octree-toteutuksella viilasivat arvoilla `pathLength = 3200, SBS=4.0` lähes kymmenen sekuntia pois generointiin kuluvasta ajasta. Kun `pathLength = 16000`, uusi koodi tuotti luolan hieman yli kahdessa minuutissa, kun taas vanhalla generoidessa kyllästyin odottamaan kymmenen minuutin jälkeen. Oletus `n` vaikutuksesta generointiaikaan suuremmilla luolan pituuksista vaikuttaisi siis täsmäävän toteuman kanssa.

Päätin myös aloittaa profiloinnin tässä vaiheessa jotta pääsisin paremmin perille mitä osia minun olisi järkevää lähteä viilaamaan tehokkaammiksi. Octree-implementaation toteutus rekursiolla osoittautui välittömästi huonoksi ajatukseksi, sillä syntyvistä pitkistä call-chaineista kertyy valtavasti hukkaan kuluvaa aikaa.

Profiloitaessa suurin kipupiste vaikutti kuitenkin olevan edelleen että tiheysfunktiota jouduttiin yksinkertaisesti evaluoimaan liikaa, joka toisaalta on ongelma johon on melko rajallisesti ratkaisuja.

Yksi optimointi joka oli vielä tekemättä oli agressiivisempi *"ei-kiinnostavien"* kuutioiden hylkäys syvyyshaun aikana. Ideana on hylätä täysin kiinteiden kuutioiden lisäksi myös täysin tyhjät. Tämä onnistui melko helposti, mutta vaati myös aloituspisteen valintalogiikan muuttamista. Optimoinnin tuloksena suoritusaika oli pudonnut puoleen alkuperäisestä. Generointi asettamalla `pathLength = 16000` kesti enää vain minuutin, joka kuulostaa edelleen melko pahalta, mutta kun verrataan viikon takaiseen määrittelemättömän pitkään 10+ minuuttiin, on parannus jo melkoinen.

Erinäisillä mikro-optimoinneilla generointiajasta putosi vielä 15 sekuntia lisää, mutta näistä oletan realistisesti maksimissaan 5-10 sekunnin olevan todellista parannusta, sillä tiheysfunktion muutokset vaikuttivat hieman luolan muotoon.

Yksi ahaa-elämys oli myös kohinafunktion suhteen kun tajusin että se suoritettiin yhtä pistettä varten turhaan ~2-4 kertaa. Siirtämällä se toiseen paikkaan se ajetaan nyt varmasti vain kerran per näytteenottopiste. Tällä oli ~5-10 sekunnin parantava vaikutus generointiaikaan, joskin mikro-optimoinneilla refaktoroituun koodiin saataisiin todennäköisesti vielä pari sekuntia pois.

Minua myös harmitti että suuremmilla luolilla muistinkäyttö räjähti käsiin johtuen että näytteenottoavaruus varattiin yhtenä valtavana taulukkona. Korjasin tämän pilkkomalla avaruuden `32x32x32` kokoisiin lohkoihin, joita varataan dynaamisesti *"tarvittaessa"*. Vaikka tämän toteutus olikin mallia *"hackataan jotain mikä toimii"*, ei vaikutus suorituskykyyn ollut ainakaan negatiivinen. Ei yllätä että pienemmät taulukot toimivat välimuistin ja muistin kannalta ylipäätään paremmin; profiloidessa page faulteihin kuluva aika oli *"mystisesti"* kadonnut graafeista.

Lohkotus ei kuitenkaan korjannut kaikkia ongelmia. Visualisointi yrittää yhä mahduttaa koko luolan yhteen 3d-malliin. Asetuksilla `pathLength=16000` ja `sbs=2.0` luola generoitui ~2 minuutissa, mutta visualisointi kaatui yritettäessä varata muistia 30 miljoonalle verteksille. Jos haluan vielä puristaa suurempia luolia ulos, on ilmeisesti mietittävä myös visualisoinnin lohkottamista. Tämä vaatisi kuitenkin muistinmanagerin kirjoittamista Vulkanilla tehtäviä allokaatioita varten *(allokaatioita voi tehdä maksimissaan ~4k, joten useita lohkoja pitäisi mahduttaa yhteen allokaatioon, joka vaatii monimutkaisempaa osoittimien ja siirtymien kanssa kikkailua, joka vaatii oman manageripalikan toteutusta)*.
